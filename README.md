# Gruppe24
Prosjektoppgave i Datakommunikasjon

Hensikten med prosjektet er etter oppgaveteksten å forstå betydningen av elementene som til sammen utgjør et helhetlig ''Internet-of-Things''-system. Dette innebærer å se sammenhengen mellom teoretisk systemarkitektur og hvordan dette henger sammen i praksis. Prosjektet har tatt hensyn til dette gjennom hele utviklingsfasen, og hvordan ting kan knyttes sammen er en stor del av prosjektet, og har vært et grunnlag for hvordan utviklingen har foregått. Prosjektet er utviklet med et mål om å være energieffektiv, samt benytte Edge Computing. Prosjektet baserer seg på ulike moduler som satt i system vil kunne være nyttige i det moderne samfunnet, og i dette tilfellet et hjem. Første modul er en kapasitiv fuktsensor som er plassert i jorda til en plante. Med jevne mellomrom blir denne fuktigheten målt og kontrollert, og kommuniserer via MQTT over til en ESP32, som er tilkoblet en vannpumpe og en ultralydsensor som måler vann-nivået i et reservoar. Ved tørr jord får pumpa melding om å forsyne planten med vann, og dermed kan systemet vanne der det trengs som et vannbesparende tiltak. En annen modul baserer seg på å oppdage og varsle sluttbrukeren når posten er levert, og om posten eventuelt blir tømt. Til slutt er det benyttet en BME280-sensor som fungerer både som en luftfuktighets-sensor og temperatur-sensor. Verdien blir målt med jevne mellomrom og sendt til en sluttbruker. Ved avvik fra ønsket verdi blir sluttbruker varslet, slik at handlinger kan utføres for å bedre forholdene i rommet. Alle enhetene i systemet, med unntak av vanntankmodulen, bruker batteri som strømkilde, og bruker Deep Sleep funksjonaliteten for å redusere strømforbruket, samt slitasjen på sensorene og enhetene. 
